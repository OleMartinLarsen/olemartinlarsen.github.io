---
title: "Søknadsbrevet forsvinner, endelig?"
date: 2024-08-14T10:52:40+02:00
tags:
  - arbeidslivet
---

Dagens Næringsliv skrev 11. august en [artikkel](https://www.dn.no/arbeidsliv/-glemmer-a-fylle-inn-sett-inn-ditt-navn-her/2-1-1670233") der de skriver at søknadsbunken fylles opp av AI-genererte tekster, ifølge flere konsulentselskaper. Har vi endelig kommet dit at søknadsbrevet forsvinner, og er det AI som sørger for det? Det kan nesten virke sånn når flere selskaper velger å gå bort fra dem.

Jeg husker selv hvor teit jeg syntes det ble når man skulle skrive søknader til flere selskaper der du skal skrive om hvor motivert du er, at du er hardtarbeidende og at du ønsker å bidra til et godt miljø i bedriften. Søknaden skulle også gjerne være spesialtilpasset hver annonse. Jeg syntes ikke det ble veldig genuint, selv om man faktisk mener det man skriver. Nå som alle får perfekt grammatikk og tekstene blir likere og likere, hva er da egentlig poenget?

De skriver i artikkelen at flere glemmer å fylle inn "sett inn ditt navn her", da mener jeg de har seg selv å takke, men det er jo kanskje et symptom på at det ikke er en så god rekrutteringsmetode? De nevner også at de merket et større press på AI-genererte søknader i fjor, men jeg mistenker det er en kombinasjon av at AI-en har blitt bedre og at folk har blitt bedre til å bruke den som gjør at de ikke oppdager like mange.

Et annet spørsmål er hvor mye disse søknadsbrevene vektlegges. Det kan ikke jeg svare på, og det varierer sikkert fra stilling til stilling. Mitt inntrykk er at de ikke har veldig mye å si, mulig jeg tar feil her. Nå er ikke jeg den som har lengst fartstid i arbeidslivet, så det er sikkert flere sider jeg ikke ser, men jeg mener fortsatt man kan prøve å sette fingeren på ting man ikke synes gir mening, så får heller folk være uenige.

Jeg mener det å faktisk møte personen og bare snakke sammen er mye bedre for personen som søker, men også for den personen som ansetter. Det er mye mer personlig, og det er lettere for begge parter å få et inntrykk av om det er en match. Jeg er i hvert fall veldig positiv til denne utviklingen, og alternativet kan være så enkelt som å ta en kaffeprat ☕
