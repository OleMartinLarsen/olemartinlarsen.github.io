---
title: "Avhengig av Podcast"
date: 2023-11-20
tags:
  - refleksjon
---

Jeg er avhengig av podcast. Å bruke ordet "avhengig" kan kanskje være å ta i litt, men kanskje ikke. Dette er faktisk noe jeg har kjent på en stund, men jeg tenkte litt ekstra over det etter at jeg ironisk nok hørte det bli diskutert i den siste podcastepisoden til *Både Erlend og Steinar*[^1]. Der snakker Steinar om at han er avhengig av podcast når han skal sove, og at det er i ferd med å ødelegge ham, siden han ikke tenker lenger. Han uttrykker også bekymring for at han kanskje lider av angst, ettersom han føler behovet for å lytte til podcast ved sengetid istedenfor å la sine egne tanker vandre fritt.

Dette fikk meg til å reflektere over min egen bruk av podcast. Jeg kan nesten ikke huske sist jeg sovnet til stillhet, og jeg begynner å lure på om jeg kanskje gjør hjernen min en bjørnetjeneste.

Jeg begynte å høre på podcast tidlig i 2017. Det var den tiden jeg jobbet natt på et lager for det som en gang var konkurrenten til Oda (som senere gikk [konkurs](https://e24.no/naeringsliv/i/VRnMM3/markedno-legger-ned-driften)). Det var ikke så mye annet å gjøre mens man gikk rundt og plukket matvarer folk hadde bestilt, men flere av de andre som gikk rundt der hørte på podcast, og til slutt endte jeg opp med å gjøre det samme. Ikke for de jeg var så super interessert, men mer for tidsdriv.

Siden den gang har jeg hørt mye på podcast. I [Pocket Casts](https://pocketcasts.com/) (som er min foretrukne podcast app) som jeg begynte å bruke sommeren 2018 – og som er der jeg hørte på mest podcast – har jeg totalt hørt på 218 dager og 16 timer med podcast[^2]. Jeg vet ikke om det er mye, men det høres mye ut i mine ører og jeg er faktisk litt usikker på hva jeg får ut av det.

Spørsmålet jeg kanskje må stille meg selv er: Hva får jeg egentlig ut av å høre på podcast? Jeg har lenge tenkt at å lytte til podcast er en måte å maksimere tiden man har i løpet av en dag, og at det representerer en mer intellektuell form for media sammenlignet med, for eksempel, å se på TV. Nå begynner jeg imidlertid å revurdere dette. Grunnen til at jeg revurderer, er fordi jeg ikke nødvendigvis har erstattet andre medievaner med podcast. I stedet har jeg begynt å bruke podcast til å fylle tiden, noe jeg ikke nødvendigvis føler er sunt. Jeg tenker at det kan være fornuftig å trappe litt ned og kanskje være mer selektiv i forhold til hva jeg hører på, samt gi tankene litt tid uten noe input.

Denne posten er ikke ment som noe annet enn en liten refleksjon rundt egne podcastvaner. Jeg vil ikke si dette er et innlegg av høy kvalitet eller verdi for andre, men var for å begynne å skrive litt. Det er overraskende vanskelig å skrive syntes jeg, man føler liksom at man aldri blir helt fornøyd eller at tema man skriver om er noe interessant, men jeg tror det er en god øvelse for meg selv.

[^1]: [Både Erlend og Steinar - Beste episoden til nå](https://radio.nrk.no/podkast/baade_erlend_og_steinar_/l_11b47e60-ccfe-4395-b47e-60ccfe039584).
[^2]: ![Antall timer podcast](/podcast.png)
