---
title: "Lenge leve RSS"
date: 2024-08-19T20:47:58+02:00
tags:
  - teknologi
---

RSS gjør livet på internett bedre. Jeg bruker det hver dag, og jeg håper det er noe jeg kan fortsette med i fremtiden. RSS-teknologien er fra 1999 og er enkelt forklart en aggregator av nettsider. En definisjon på aggregat fra [noab.no](https://naob.no/ordbok/aggregat) er "kompleks sammensetning av enkle, usammensatte deler". Det er en måte å få tilgang til oppdateringer fra flere nettsider på ett sted. Du slipper altså å besøke hver enkelt nettside og trenger kun å for holde deg til én.

En av skaperne av RSS var Aaron Swartz. Han var med på å skrive RSS 1.0-spesifikasjonen da han var 14 år gammel. Swartz var en forkjemper for åpne standarder og fri informasjonsflyt på internett. Det føler jeg reflekteres i arbeidet hans med RSS. Han har også bidratt til en rekke ting som jeg tror de fleste som jobber med teknologi har et forhold til i dag:

- Var med på å skape Reddit
- Var med på å skape Markdown
- Bidro til utviklingen av Creative Commons-lisenser

Det er laget en meget god dokumentar om ham som jeg kan anbefale alle å se: [The Internet's Own Boy: The Story of Aaron Swartz](https://www.youtube.com/watch?v=9vz06QO3UkQ).

Det er i hovedsak tre grunner til at jeg bruker RSS:

1. Man kan velge akkurat hva man har lyst til å se i feeden sin. Det er ingen reklame eller andre ting som blir injisert som man ikke ønsker å se.
2. Man er plattformuavhengig. Hvis plattformen man bruker legger ned eller av andre grunner gjør at man ikke ønsker å bruke den videre, kan man simpelthen hoppe over til en ny.
3. Man kan samle alt på ett sted.

Personlig bruker jeg [NewsBlur](https://newsblur.com/) for alt som har med RSS å gjøre. Her prøver jeg så langt det lar seg gjøre å samle alt jeg følger med på. Det gjelder nyheter, blogger, release logs, nyhetsbrev etc. Siden har faktisk flere betalende daglige brukere enn gratisbrukere, noe jeg vil si er ganske imponerende, i hvert fall når store deler av funksjonaliteten er tilgjengelig gratis. Siden har et ganske enkelt design, men man har også utrolig mange måter å tilpasse feeden sin på, med tastatursnarveier, lagring av "stories" og mye mer. Kan anbefale å sjekke det ut selv!
